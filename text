TypeScript asoslari
TypeScript — bu Microsoft tomonidan ishlab chiqilgan, JavaScript asosiga qurilgan zamonaviy dasturlash tili bo‘lib, u JavaScript imkoniyatlarini kengaytirish va dasturiy ta’minot sifatini oshirish maqsadida yaratilgan. TypeScript’ning asosiy g‘oyasi — dastur yozish jarayonidayoq xatolarni aniqlash, kodni aniq, tushunarli va boshqarilishi oson holga keltirishdir. U JavaScript’ning to‘liq kengaytmasi (superset) hisoblanadi, ya’ni har qanday JavaScript kodi TypeScript’da ham to‘g‘ri ishlaydi, lekin TypeScript JavaScript’da mavjud bo‘lmagan qo‘shimcha sintaksis va imkoniyatlarga ega.
TypeScript’ning eng muhim jihati — unda ma’lumot turlarining qat’iy belgilanishidir. JavaScript’da o‘zgaruvchilar turi dastur ishlashi davomida o‘zgarishi mumkin bo‘lsa, TypeScript’da o‘zgaruvchi, funksiya parametrlari va funksiya qaytaradigan qiymatlarning turi oldindan aniqlanadi. Bu esa xatolarni dastur ishga tushmasidan oldin, ya’ni kompilyatsiya vaqtida aniqlash imkonini beradi. Natijada dastur barqarorroq, ishonchliroq va professional ko‘rinishga ega bo‘ladi.
TypeScript bevosita brauzerda ishlamaydi. Avval TypeScript kompilyatori yordamida oddiy JavaScript’ga aylantiriladi, so‘ngra hosil bo‘lgan JavaScript kodi brauzer yoki server muhitida bajariladi. Shu sababli TypeScript’da yozilgan dasturlar barcha zamonaviy brauzerlarda va JavaScript ishlaydigan har qanday platformada muammosiz ishlaydi. Bu xususiyat TypeScript’ni universal va amaliy tilga aylantiradi.
TypeScript’da oddiy ma’lumot turlari, masalan number, string va boolean bilan bir qatorda, murakkab va kengaytirilgan typelar ham mavjud. Array, object, tuple va enum kabi typelar ma’lumotlarni tartibli saqlash va ulardan to‘g‘ri foydalanishga yordam beradi. Shuningdek, any, unknown, void va never kabi maxsus typelar dastur mantiqini yanada aniq ifodalash uchun ishlatiladi. Kengaytirilgan union, intersection, generic va literal typelar esa katta loyihalarda kodni moslashuvchan, qayta ishlatish mumkin bo‘lgan va xavfsiz holga keltiradi. Aynan mana shu imkoniyatlar TypeScript’ni oddiy JavaScript’dan ajratib turadi.
TypeScript katta loyihalar va jamoaviy ishlarda ayniqsa qulay. Kodni o‘qish va tushunish osonlashadi, chunki har bir o‘zgaruvchi va funksiya nima bilan ishlashi aniq ko‘rsatilgan bo‘ladi. IDE muharrirlarda avtomatik to‘ldirish, maslahatlar va xatolarni real vaqt rejimida ko‘rsatish funksiyalari juda yaxshi ishlaydi. Bu esa dasturchining unumdorligini oshiradi va xatolar sonini kamaytiradi.
Bugungi kunda TypeScript frontend va backend dasturlashda keng qo‘llaniladi. React, Angular, Vue kabi frontend freymvorklar, Node.js va NestJS kabi backend texnologiyalar TypeScript bilan juda yaxshi moslashgan. Ayniqsa Angular to‘liq TypeScript asosida qurilgani bu tilning qanchalik muhim ekanini ko‘rsatadi. Shuningdek, mobil ilovalar yaratishda ham TypeScript’dan faol foydalaniladi.
I. Primitive (Oddiy) typelar
1. number
Number tipi barcha sonlarni ifodalaydi: butun, kasr, manfiy va musbat sonlar. TypeScript’da alohida integer yoki float typelari mavjud emas, hammasi number tipi ostida ishlaydi. U matematik hisob-kitoblar, o‘lchov birliklari, indekslar va statistik ma’lumotlar bilan ishlashda qo‘llaniladi. Number tipi noto‘g‘ri ma’lumot kiritilishini kompilyatsiya vaqtidayoq aniqlab beradi va kod barqarorligini oshiradi.
2. string
String tipi matnli qiymatlar uchun mo‘ljallangan. Foydalanuvchi ma’lumotlari, xabarlar, sarlavhalar, tavsiflar va barcha matnlar string tipida bo‘ladi. TypeScript string metodlarini to‘liq nazorat qiladi va faqat satrlar bilan ishlaydigan funksiyalargagina ruxsat beradi. Bu kodni ancha tushunarli va ishonchli qiladi.
3. boolean
Boolean tipi mantiqiy qiymatlarni ifodalaydi: true yoki false. U shartli operatorlar, tekshiruvlar va mantiqiy ifodalarda ishlatiladi. Boolean noto‘g‘ri qiymatlar (masalan, son yoki matn) berilishini qat’iy taqiqlaydi.
4. bigint
Bigint juda katta butun sonlar bilan ishlash uchun mo‘ljallangan. Oddiy number tipida aniqlik yo‘qolishi mumkin bo‘lgan holatlarda bigint ishlatiladi. Moliyaviy hisob-kitoblar yoki katta identifikatorlar bilan ishlashda muhim ahamiyatga ega.
5. symbol
Symbol noyob va takrorlanmaydigan qiymat yaratish uchun ishlatiladi. Asosan object ichidagi maxfiy yoki to‘qnashuvsiz property’lar yaratishda qo‘llaniladi. Symbol yordamida obyekt tuzilmasi xavfsizroq bo‘ladi.
II. Structural (Tuzilmaviy) typelar
6. array
Array bir xil turdagi elementlardan tashkil topgan ma’lumotlar to‘plamidir. TypeScript’da massiv ichidagi elementlar turi qat’iy belgilanadi. Bu massivlar ustida map, filter, reduce kabi amallarni xavfsiz bajarish imkonini beradi.
7. tuple
Tuple — qat’iy tuzilishga ega massiv bo‘lib, unda har bir indeksdagi qiymat turi aniq belgilanadi. Tuple aniq formatdagi ma’lumotlar bilan ishlashda, masalan koordinatalar yoki bir nechta qiymatni qaytarishda ishlatiladi.
8. object
Object tipi murakkab ma’lumotlar tuzilmasini ifodalaydi. Unda property’lar, ularning typelari va ixtiyoriy yoki majburiy ekanligi aniqlanadi. Object TypeScript’da real dunyo obyektlarini modellashtirishning asosiy vositasidir.
III. Maxsus (Special) typelar
9. any
Any istalgan qiymatni qabul qiladi va TypeScript’ning type nazoratini o‘chiradi. U tezkor prototiplashda yoki eski JavaScript kodini TypeScript’ga ko‘chirishda ishlatiladi, lekin katta loyihalarda tavsiya etilmaydi.
10. unknown
Unknown ham istalgan qiymatni qabul qiladi, ammo undan foydalanishdan oldin tekshiruv talab etadi. Bu uni any’dan ancha xavfsiz qiladi va professional yondashuvda afzalroq hisoblanadi.
11. void
Void hech qanday qiymat qaytarmaydigan funksiyalar uchun ishlatiladi. Asosan xizmat funksiyalari, log yozish yoki holatni o‘zgartiruvchi funksiyalarda qo‘llaniladi.
12. never
Never hech qachon qiymat qaytarmaydigan holatlarni ifodalaydi. Masalan, doimiy xato tashlaydigan funksiya yoki cheksiz sikl. TypeScript’da unreachable code’ni aniqlashda muhim.
13. null va undefined
Null — ataylab bo‘sh qiymat, undefined — qiymat berilmagan holat. Strict mode’da ular alohida typelar sifatida qat’iy tekshiriladi.
14. function type
Function type funksiyaning qabul qiladigan parametrlari va qaytish qiymatini aniq belgilaydi. Bu noto‘g‘ri chaqiriqlarni oldini oladi va kodni xavfsiz qiladi.
 Advanced (Kengaytirilgan) typelar
15. union type
Union type o‘zgaruvchiga bir nechta typelardan birini qabul qilish imkonini beradi. Bu moslashuvchanlik va aniq nazoratni birlashtiradi.
16. intersection type
Intersection type bir nechta typelarni birlashtirib, ularning barcha xususiyatlarini o‘zida jamlaydi. Murakkab obyektlar yaratishda ishlatiladi.
17. literal type
Literal typelar aniq qiymatlarni type sifatida belgilaydi. Ular qat’iy variantlar bilan ishlashda juda foydali.
18. generic type
Generic typelar qayta ishlatiladigan, moslashuvchan va type-xavfsiz kod yozish imkonini beradi. Ular TypeScript’ning eng kuchli mexanizmlaridan biridir.
Type yaratish va boshqarish vositalari
19. type alias
Type alias murakkab typelarga nom berish va ularni qayta ishlatish uchun xizmat qiladi. Union, intersection va literal typelar bilan juda qulay ishlaydi.
20. interface
Interface object tuzilmasini aniqlash uchun ishlatiladi. U katta jamoaviy loyihalarda kod standartini saqlash va tushunarli qilishda muhim rol o‘ynaydi.
Qo‘shimcha TypeScript tushunchalari
21. optional va readonly
Optional property’lar majburiy bo‘lmagan qiymatlarni ifodalaydi, readonly esa o‘zgartirib bo‘lmaydigan qiymatlarni belgilaydi. Bu obyektlarni xavfsiz qiladi.
22. type narrowing
Type narrowing — shartlar orqali type’ni aniqlashtirish jarayoni bo‘lib, union typelar bilan ishlashda muhim ahamiyatga ega.


